---
title: "สูตรไก่ผู้พัน KFC"
created: 2023-02-24 02:37
date: 2023-02-24
draft: true
---

source https://www.facebook.com/kruadotco/posts/pfbid02YbYMCPApDrAqcbvxsjVKxRezPQoLRGxTXLoKfVaPwXUfHFu33CXghfmaa3trujBxl

![](attachments/Pasted%20image%2020230224023748.png)

KFC น่าจะเป็นอาหารที่มีคนพยายามแกะสูตรให้เหมือนมากที่สุดเมนูหนึ่งของโลก เพราะกลิ่นแป้งชุบทอดของสูตรผู้พันแซนเดอร์นั้นช่างหอมอร่อยจนครองใจคนได้ทั่วโลก ส่วนผสมลับที่ทำให้แป้งชุบทอด KFC ยืนหนึ่งได้ขนาดนี้ไม่เคยถูกเปิดเผยมาก่อนเลยค่ะ จะมีก็แต่การบอกใบ้นิดๆ หน่อยๆ ว่ามันคือเครื่องเทศ 11 อย่าง (บางที่ก็เรียกว่า 11 spices บางที่ก็เรียกว่า 11 spices and herbs) แต่จนแล้วจนรอดก็ยังไม่มีใครเฉลยได้สักคนว่าสูตรแป้งชุบทอด ‘จริงๆ’ มันเป็นแบบไหน
.
จนกระทั่งเว็บไซต์ Chicago Tribune ได้กระดาษโน้ตแผ่นหนึ่งมาจากหลานแท้ๆ ของคุณผู้พันแซนเดอร์ หรือ Colonel Sanders ผู้เป็นเจ้าของสูตรและเป็นผู้ก่อตั้ง KFC โดยหลานของผู้พันแซนเดอร์ก็ไปได้สูตรมาจากสมุดโน้ตของภรรยาของผู้พันอีกที (โอ๊ยงง!)
.
แม้โน้ตจะจดด้วยลายมือขยุกขยิกและเต็มไปด้วยตัวย่อ อย่างเช่น Ts ที่ไม่รู้ว่ามันคือ teaspoon (ช้อนชา) หรือ tablespoon (ช้อนโต๊ะ) กันแน่ แต่ทางเว็บไซต์ Chicago Tribune ก็ได้ทดสอบสูตรมาให้แล้วเรียบร้อย แถมบอกว่าเมื่อรวมกับเทคนิคการชุบแป้งและทอดไก่แบบที่หลายคนคาดเดาไว้แล้ว มันก็ออกมาเหมือนกับไก่ทอดสูตรคลาสสิกของ KFC มากๆ เลย สูตรที่ว่านั้นถูกเผยแพร่ไว้แบบนี้ค่ะ
.
วัตถุดิบและส่วนผสม
- แป้งสำหรับทอด 2 ถ้วย
- เกลือ ⅔ ช้อนโต๊ะ
- ไบไทม์แห้ง ป่น ½ ช้อนโต๊ะ
- ใบโหระพาแห้ง ป่น ½ ช้อนโต๊ะ
- ออริกาโน่ ⅓ ช้อนโต๊ะ
- เกลือผสมเซเลอรี (celery salt) 1 ช้อนโต๊ะ
- พริกไทยดำบด 1 ช้อนโต๊ะ
- ผงมัสตาร์ด 1 ช้อนโต๊ะ
- ผงปาปริก้า 1 ช้อนโต๊ะ
- เกลือกระเทียม 2 ช้อนโต๊ะ
- ขิงแห้งบด 1 ช้อนโต๊ะ
- พริกไทยขาวบด 3 ช้อนโต๊ะ
- บัตเตอร์มิลก์ 1 ถ้วย
- ไข่ ตีให้เข้ากัน 1 ฟอง
- เนื้อไก่ที่หั่นแล้ว
- น้ำมันคาโนลาสำหรับทอดไก่
.
วิธีทำ
1. ผสมแป้งและเครื่องเทศทั้ง 11 ชนิดลงในอ่างผสม พักไว้
ผสมบัตเตอร์มิลก์กับไข่เข้าด้วยกันในอ้างผสมอีกใบหนึ่ง หมักไก่ไว้ในส่วนผสมบัตเตอร์มิลก์ พักไว้ในอุณหภูมิห้อง 20-30 นาที
2. นำไก่ขึ้นจากอ่างหมัก พักไว้จนของเหลวส่วนเกินไหลออกหมด คลุกไก่ลงในแป้งผสมเครื่องเทศที่เตรียมไว้ เคาะแป้งส่วนเกินออก แล้วพักไว้บนตะแกรง 20 นาที
3. ใส่น้ำมันลงในหม้อเหล็กหล่อ ตั้งบนไฟกลางค่อนสูงจนอุณหภูมิถึง 350 องศาฟาเรนไฮต์ (ประมาณ 175 องศาเซลเซียส) เสร็จแล้วลดไฟลงเป็นไฟกลาง รักษาอุณหภูมิให้ได้เท่าเดิม เอาไก่ลงทอดครั้งละ 3-4 ชิ้น เมื่อไก่สุกได้ที่จนเปลี่ยนเป็นสีเหลืองแล้วให้พลิกกลับด้าน ทอดต่ออีก 15-18 นาที แล้วตักไก่ออกวางบนกระดาษซับน้ำมัน
4. พักน้ำมันให้อุณหภูมิกลับไปเป็น 350 องศาฟาเรนไฮต์เท่าเดิมก่อนจะเริ่มทอดไก่อีกครั้ง ทำจนไก่ที่เตรียมไว้หมด
.
ทาง Chicago Tribune ยังเผยอีกด้วยว่าสูตรนี้เมื่อทำแล้วก็จะได้ไก่ทอดที่ใกล้เคียงกับไก่ผู้พันสุดๆ แต่ถ้าจะให้ใกล้เคียงกว่านี้ ก็สามารถเพิ่มผงชูรสเข้าไปในสูตรได้ โดยวิธีการที่แนะนำก็คือการโรยผงชูรสบางๆ ลงบนไก่ที่ทอดแล้วก่อนจะเสิร์ฟ ก็จะทำให้รสชาติเหมือนมากกกกกขึ้นไปอีก จนเขามั่นใจว่านี่แหละคือสูตร 11 Spices ในตำนานแน่นอน
.
เอาล่ะ เห็นทีจะต้องเตรียมทำไก่ทอดเร็วๆ นี้ซะแล้ววว!

ข้อมูลจาก www.chicagotribune.com